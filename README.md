# Om mig själv

Hej, jag heter Christina och är en freelance ljusdesigner som söker nya utmaningar.

Vad är belysning för mig?

Svaret på den frågan är något jag brinner för. Möjligheterna att anpassa belysning till människans olika behov är idag stor. Vad personer i min omgivning önskar uppleva med ljuset är vad jag lyssnar till för att, tillsammans med min kreativitet, nå fram till den bästa lösningen för alla tillfällen.

På utbildningen för ljusdesign i Jönköping avslutar jag snart mitt andra år. Sista terminen består av examensarbete och vi har nyligen fått testa på våra kunskaper ute på praktik.

Vi läste utomhusbelysning i höstas och första året bestod till största del av inomhusbelysning, men också grundkunskaper i ljus, armaturer och ljuskällor.

I höstas hade jag även äran att få vara en av 20 studenter från vår klass som fick åka till Alingsås en vecka. Där fick jag vara med och skapa en ljusscen med en grupp av blandade yrkes- och utbildningsbakgrunder och jag hade turen att hamna i ett glatt team på 11 personer som tillsammans tog fram ett koncept, där vi med ljuset ville få besökarna att använda sin egen fantasi över vad som skett på platsen.Gruppen leddes av två ljusdesigners från tyska företaget Flaming Beacon. Vi jobbade med en plats med ett övergivet hus i en äppelträdgård. Tillsammans med en ljud- och en ljustekniker tog vi fram ett ljusspel som visade hur tiden gick och hur liv och rörelse förflyttade sig till och från platsen. Med det fick jag pröva på att jobba mer aktivt med belysning och installationer.

Ett annat utomhusprojekt på skolan nu i höstas, var att vi i grupp tog fram belysningsförslag till Dalslands Kanal i Håverud. De kommer att under 2018 ha ett jubileum då de firar 150 år och vill med en ljusinstallation få fler besökare att stanna tills senare på kvällen för att öka kvällsekonomin.

Innan mina nuvarande studier har jag jobbat på SPA som hud- och spaterapeut samt massör sedan 2007. Året innan jag började studera arbetade jag för ett företag som säljer LED-belysning och det tillsammans med mitt estetiska intresse och många vackra skapelser i belysningens tecken, föddes min nyfikenhet för yrket Ljusdesigner.

Internt ser jag det som positivt att hjälpa och pusha varandra. Det är bra att bolla erfarenheter, bra som dåliga, för att hjälpa varandra att utvecklas. En god intern kommunikation ger ett starkt intryck utåt.
Externt är det viktigt att ha en kommunikation på en nivå som passar kunden och samtidigt ge en bra bild av företaget och visa den bästa sidan utåt. Motivation finner jag i belöningen av känslan att ha utfört ett ordentligt arbete och ansiktet på en nöjd kund.

En av mina styrkor är att jag kan behålla mitt lugn även i situationer som kan upplevas stressande. Jag beskrivs ofta som social, glad, omtänksam, ordningsam och pålitlig, samt att jag är en person som aldrig är rädd att göra det lilla extra.

Ser fram emot att få höra från er.
